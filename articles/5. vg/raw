Ci ho passato sopra molte molte ore, ed effettivamente soltanto di recente ho potuto riflettere su di essi, sul perchè ci ho trascorso e ci trascorro buona parte del mio tempo. Quello che trovate qui sono soltanto riflessioni che non vogliono imporsi, ma che necessitano di esprimersi.

Inoltre non ho trovato poi moltissime persone con cui parlarne seriamente. Quando ne parlo con qualcuno sento una voce in fondo a me che dice "Non dovresti parlare di questa roba, è solo una perdita di tempo. Ci sono argomenti molto più importanti e interessanti di cui parlare". E in un certo senso, mi salgono i sensi di colpa. Molto probabilmente sono voci che mia madre ha infilato malamente dentro di me.

Anzitutto, la classificherei come una forma di intrattenimento quali ad esempio il cinema, la musica, la letteratura, e così via. Il termine "videogioco" di per sè non mi è mai andato molto a genio: sarà perchè inconsciamente lo collego alle angherie di mia madre con il suo solito tiritera: <<Piantala di perdere tempo davanti al computer!>>, però anche soltanto il termine "gioco" non mi convince particolarmente, come se fosse una cosa collegata all'infanzia e dunque non adatta alle persone adulte e/o mature. Su internet ho trovato "Multimedia experience", ma francamente come espressione mi sembra troppo vaga. Vabbuo, qualcosa in futuro troverò.


Come mai da bambino ho iniziato a giocare al pc? Anche questa è una domanda che mi è sorta molto di recente. E la risposta, purtroppo, non è delle più belle.
Alle elementari ero pressochè solo, i miei compagni erano semplici conoscenti coi quali ho legato per niente e anzi, sovente ero in disaccordo e in antipatia. La cosa si è ripetuta anche durante le scuole medie.
A casa la situazione non era migliore: mio padre era sempre fuori per lavoro, io e mia sorella raramente giocavamo assieme, e mia madre era talmente indaffarata tra mestieri di casa e lavoro che la frase che ci ripeteva spesso è: "Non ho tempo, ho altro da fare". Proprio una bella situazione.
Cosa può fare un bambino nel suo tempo libero al di fuori di fare i compiti e suonare ogni tanto il pianoforte? Giocare, come tanti e - presuppongo - tutti gli altri bambini della sua età. Problema di fondo: nessuno era disposto a passare del tempo con me.

E a quell'età ho legato al volo con quella macchina che ormai è presente in tutti i giorni della mia vita: il computer. 
E credo che i risvolti siano più negativi che positivi: non interagendo costantemente con delle persone fisiche, il mio lato sociale e relazionale ha fatto molta fatica a maturare, ancora oggi qualche volta capita che mi trovi impacciato o imbarazzato in certe situazioni o, perlomeno, con una frequenza maggiore rispetto a qualcuno che ha vissuto un'infanzia un po' più "ordinaria". A quanto pare, l'unico risvolto semi-positivo che ci trovo in questa situazione è che perlomeno mi sono tenuto occupato mica male, e mi piaceva (ma non a mia madre).
Ci avrei trascorso interi pomeriggi, ore su ore, davanti a quello schermo. <<Puoi giocare al massimo quindici minuti>>. Ah, grazie, come se in quel tempo potessi fare effettivamente qualcosa di concreto. Tanto dopo sarei stato di nuovo in dubbio su cosa fare: leggere non mi piaceva, alla televisione c'erano solo enormi quantità di vaccate, i genitori erano assenti... e non ero un dormiglione.
Cribbio, quante angherie da parte dei miei, quante volte mi sono sentito in colpa soltanto perchè erano troppo assenti. 

Si, ok, l'inizio diciamo che è proprio triste, questi sono ragionamenti a cui sono arrivato solo di recente o addirittura adesso che sto scrivendo. Però nessuno mi toglierà il ricordo di come mi sentivo davanti allo schermo mentre giocavo.

Anzitutto, a cosa giocavo: https://store.steampowered.com/app/825730/Tzar_The_Burden_of_the_Crown/ .
In buona sostanza, si trattava di un gioco di strategia il cui unico obiettivo era di eliminare il nemico. Un solo obiettivo, semplice e diretto senza fronzoli. È ambientato nell'Alto Medioevo e, come già suggerisce il titolo, al tempo di Re Artù.
Sono presenti tre nazionalità: europeo, arabo, asiatico. Ancora una volta, semplice e senza fronzoli, senza complicate varianti. Una volta capite le meccaniche il gioco non risulta troppo difficile: raccogli le risorse primarie (legno, cibo, pietra, oro), crea dei soldati, vai all'attacco. Questo sarebbe lo scheletro di base che spesso poteva funzionare, ma risulta troppo semplice e ogni tanto capitava che non bastava ad ottenere la vittoria. Allora bisognava smanettarci un po' dentro: sviluppare tecnologie, vedere cosa succedeva con la magia, con la religione; proviamo a conquistare il mare, oppure a costruire qualche catapulta per vedere la sua efficacia.
In buona sostanza: ognuno se la poteva complicare quanto voleva, ed io non l'ho mai trovato complicato. Per molto tempo ho sempre giocato la stessa identica mappa che a me piaceva moltissimo: 5 isole, di cui quattro piccolissime agli angoli nella quale gli avversari iniziavano e un isolone gigante al centro ricchissimo di risorse, disabitato dalla civiltà e popolato da un po' di mostri pericolosi (che poi diventavano irrilevanti dopo aver scoperto due cosette). Quella mappa l'ho adorata: si trattava di correre all'isolone e cercare di raccogliere più risorse possibile rispetto al nemico per avere un vantaggio, e dunque la meglio, su di lui. Una corsa contro il tempo che però doveva essere organizzata: e adoravo conciliare le due cose. Mi sentivo veramente una sorta di comandante, l'idea di essere al potere di tutto mi piaceva troppo. Potevo decidere io come organizzare la raccolta e l'impiego delle risorse, potevo creare io il mio esercito e potevo decidere io come coordinare gli attacchi.

Di sicuro a molti questo non farà una piega, non mi aspetto che tutti mi capiscano: ma mi piaceva quel videogioco perchè ero al comando di tutto. E in un certo senso questo desiderio di potere capita si presenti ogni tanto nella vita di tutti i giorni: magari mi piacerebbe essere a capo di un progetto, di un'azienda di videogiochi... Credo di essere fatto così ¯\_ (ツ) _/¯


E poi, un altro videogioco su cui ho speso una valangata di ore, soprattutto durante le medie: Minecraft.
Ci tengo a sottolinare questa cosa: non ho trascorso molto tempo in singleplayer. Ricordo di avere giocato per un bel po' di tempo una versione molto vecchia, la 1.3 beta (link: https://minecraft.fandom.com/wiki/Java_Edition_Beta_1.3) anche se al tempo molto probabilmente la release più recente deve essere stata la 1.11.2 (link: https://minecraft.wiki/w/Java_Edition_1.11.2). Se non è chiaro a chi sta leggendo: per un po' ho giocato ad una versione di Minecraft vecchia di circa 5 anni. E in quei 5 anni sono cambiate un bel po' di cose al suo interno.
Ricordo di avere costruito una casa su promontorio che dava su un lago: avevo costruito un magazzino sottoterra e avevo costruito delle mura tutt'intorno alla mia proprietà. Quello sì che era bello, sembrava proprio di vivere in un altro mondo, era tutto così bello. Dopo di quella casa non mi sono mai più impegnato a costruire qualcosa di esteticamente bello nel quale mi ci potessi perdere e mi permettesse di dimenticare temporaneamente la vera realtà.
