Aggiornamenti dall'università

Ciao a tutti, è una vita che non scrivo qualcosa e di acqua sotto i ponti ne è passata parecchia. È passato poco più di un mese, ma qualcosa sulla nuova vita universitaria la posso raccontare. Anche se, alla fine della fiera, sto vivendo e provando probabilmente solo il 5% di quella che sarebbe la vera esperienza.

Se durante le superiori per andare e tornare da casa ci mettevo circa due orette ( o anche meno, 45 minuti andata e altrettanti al ritorno), ora i tempi sono raddoppiati. Devo prendere sempre lo stesso pullman per raggiungere la stazione, e in più un altro pullman che mi porta in università. Abbastanza una pizza, difatti sto lavorando alla patente e spero di avercela entro la fine dell'anno.

Mi sono iscritto a Ingegneria Informatica, sperando che sia effettivamente la strada giusta per me (notare l'incertezza :,) ). E l'inizio personalmente poteva essere migliore o peggiore, dipende da come la si vuole vedere. Quello che dico comunque alla gente è "Spero che questo sia il semestre più noioso di sempre"; ho quattro materie: Analisi Matematica 1, Chimica, Fisica, ed Informatica.
Analisi Matematica 1 è più tosta di come sono stato abituato, tra un sacco di definizioni e dimostrazioni in più a cui correre dietro, e ad essere onesto sto facendo un menga di esercizi ultimamente, dovrei recuperare.
Chimica: programma di terza superiore con qualche supplemento del quinto anno; dalle moli a Schrödinger, per farla breve.
Fisica: in due semestri il programma di cinque anni di superiori; dal moto rettilineo uniforme alla teoria della relatività. Se non altro ho il supporto di integrali e derivate che mi semplificano di brutto la vita, almeno evito di sapere a memoria 23571037456 formule di cui tante nemmeno mi suggeriscono un significato.
Informatica: passo. Programmazione di base. Completa perdita di tempo per me (penso e spero, un giorno mi faccio il rush delle lezioni registrate del professore).

Il mio giudizio generale sui professori è neutro, ognuno di loro fa semplicemente il suo lavoro senza troppe pretese. A parte il professore di fisica, che preferisce quella quantistica a quella classica, infatti quest'ultima la spiega (secondo me) particolarmente male. Ma finchè non lo vedo col volto scuro dalla frustrazione o grigio dalla depressione, ma anzi pimpante e di buon umore a lezione, buon per lui. Tanto io mi arrangio da solo col libro.

Il dipartimento di Ingegneria è suddiviso in diversi edifici, per un totale di 4/5, e secondo me è abbastanza facile orientarsi e capire dove andare già dopo il primo giorno. In generale il look è al passo coi tempi, le strutture non sono antiquate e le apparecchiature per la spiegazione (proiettori, computer, tavolette grafiche etc) direi che sono funzionabili. Discutibilmente funzionabile è la rete wifi, ma dal momento che ad essa sono collegati 500 studenti contemporaneamente e probabilmente anche di più, direi che il mancato caricamento di una pagina web è comprensibile.

La prima volta che sono andato in mensa avevo una grossa paura. "Stai a vedere che per un piatto di pasta ci devo lasciare un rene". Non ricordo se l'ho pagato 1 o 2 euro e trenta centesimi. Ma poco conta, appena l'ho scoperto sono esploso. Continuavo a chiedermi come diavolo facesse l'università a tenere quei prezzi per tutta quella mole di studenti che arriva a mangiare a pranzo, quando in un bar un panino e una Coca-Cola vengono 5 euro, ma poi ho smesso di pensarci. La mia spesa media a pranzo e' di 4 euro e 50 centesimi, con un rifornimento completo di carboidrati e con tanto di integrazione di una mela e una pannacotta. 

https://c.tenor.com/HbwmAqOxCowAAAAM/conte-stiamo.gif

La biblioteca è ben fornita e presto da lì i libri di testo che mi servono per studiare. Perlomeno, per ora ho preso in prestito solo il libro di fisica, a quanto pare non c'è la fila per quello tanto quanto quello di Analisi. Ma va bene così.
Una volta ero andato in biblioteca con un collega del mio corso per studiare fisica, e ad un certo punto il ragazzo che era di fronte ci fa: "Ragazzi, andatevene da un'altra parte, avete proprio rotto."
Allora, mio caro.
La sala studio, chiamata così perchè proprio disponibile allo studio, era occupata da studenti che si sono messi a giocare a carte. Abbiamo controllato la biblioteca e ci siamo posizionati in fondo e, più precisamente, nel punto dove c'era la minore quantità di persone, che col tempo è andata aumentando giustamente. Infine, non abbiamo fatto altro che bisbigliare tutto il sacrosanto tempo. Quindi ok lamentarsi di noi, ma con le giuste considerazioni :) .

Bene, le prime prove scritte: il 30 di ottobre abbiamo il nostro primo parziale, ossia quello di chimica; il 3 di novembre invece quello di Analisi 1. Come sto messo? Non bene, a dirla tutta. La teoria di chimica la studio abbastanza in fretta, ma alcuni esercizi sembrano proprio venire giù dal cielo senza che abbiano un loro senso. Per Analisi invece mi devo mettere a masticare di prepotenza dimostrazioni e definizioni a tutto spiano con contorno di esercizi. Spero solo in bene :|


